---
title: 'Kõhulahtisus'
icon: 'fa-solid fa-virus-covid'
description: 'Lapse oksendamine ja kõhulahtisus võivad olla vanematele murettekitavad. See juhend aitab mõista nende sümptomite põhjuseid ja pakkuda soovitusi, kuidas toimida.'
---


Kõhulahtisuse korral on roojamine sage, isegi 5-10 korda päevas, roe on vesine või limane. Lapsel võib olla palavik.
Vahel on esimeseks tunnuseks oksendamine ja alles seejärel ilmuvad teised haigustunnused.
Kõhulahtisust põhjustavad enamasti viirused ja bakterid. Põhjuseks võib ka olla vale toitmine, mõne ravimi kõrvaltoime
või toiduallergia.
Imikute ja väikelaste kõhulahtisus on raske haigus, kuna selle puhul tekkida võivale suurele vedeliku kaole
on väikesed lapsed väga tundlikud.
Kui kõhulahtisusele lisandub ka oksendamine ja palavik ning laps ei võta juua, muutub loiuks ega pissi või kui laps
on alla 6 kuu vana, väljaheites on verd või kõhulahtisus on kestnud üle 3 päeva, tuleb kiiresti nõu pidada arstiga.
Arsti juurde tuleb kindlasti pöörduda ka siis, kui haigestumine toimus turismireisi ajal.

### Kuidas last aidata?

Kõhulahtisuse puhul on olulisim kaotatud vedeliku asendamine. Kui laps on rinnapiimatoidul, siis pakkuge talle sageli
lühiajaliselt rinda. Kui ta on pudelitoidul, siis lahjendage piimasegu veega pooleks. Arsti soovitusel võib lapsele
joogiks pakkuda apteegis müügil olevast pulbrist valmistatud spetsiaalset soolalahust. Lisaks võib joogiks pakkuda
vett, lahjat morssi või vähemagusat (kummeli)teed. Tee magustamiseks on soovitatav kasutada glükoosi. Oluline
on vedeliku sage pakkumine väikeste koguste kaupa, imikule esialgu soovitavalt teelusikatäis iga 1-2 minuti
järel. Kui oksendamist ei teki, võib koguseid suurendada. Kui laps on kahe aasta ringis ja kõhulahtisus ei ole väga
äge, võib joogiks pakkuda lahjat morssi, teed või mineraalvett (gaseeritud jooke ei soovitata). Suhkrurikkad joogid
ei ole soovitatavad.
Söögiks sobivad riisi-, kartuli- või porgandipuder, kissell ja banaanid. Pudrule ärge lisage rasvainet (võid), kuid võib
juurde anda peenestatud lahjat liha. Hoiduda tuleks rõõsast piimast ja teistest hapendamata piimasaadustest, mida
organism ei suuda haiguse puhul seedida, kuid bio-jogurt või -keefir tavaliselt sobib.